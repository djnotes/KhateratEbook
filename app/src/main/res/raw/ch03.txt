فصل 3
اسمش چه می‌توانست باشد؟ مالک به من نگفته بود. وقتی راجع به او با من حرف می‌زد فقط گفت: دختره. و من آن را به یک نام کوچک تبدیل کرده بودم، مثل دختر رویاهایم، یا کوچکترینِ کشتی‌های بادبانی. گذشته از این، روسا کابارکاس به کارکنانش یک اسم متفاوت برای هر مشتری می داد. برایم خنده‌دار بود که نام آن‌ها را از چهره هایشان حدس بزنم، و از ابتدا مطمئن بودم که آن دختر یک اسم طولانی دارد، مثل فیلومنا، ساتورنینا، یا نیکولاسا. زمانی که او در تختخواب یک نیمچرخ زد و پشتش را به من کرد داشتم به این فکر می کردم، و به نظر می‌رسید او از یک استخر خون با اندازه و شکل بدنش در آمده است. فوراً شوکه شده بودم تا اینکه مطمئن شدم که خیسی عرق اوست بر روی ملافه.
روسا کابارکاس به من توصیه کرده بود با احتیاط با دخترک رفتار کنم، چون او هنوز ترس بار اولش را داشت. همچنین، به عقیده من، تشریفات مراسم ترس او را افزایش می‌داد و می بایست دوز والرین بالا برده شود، چون او با چنان آرامشی می‌خوابید که بیدار کردن او بدون لالایی مایه شرمندگی بود. و بنابراین شروع کردم به خشک کردن او با یک حوله در حالی که ترانه ای زمزمه می‌کردم از دلگادینا1، جوان ترین دختر پادشاه، که پدرش خاطرخواه او بود. وقتی داشتم خشکش می‌کردم او پهلوهای خیس عرقش را همگام با ریتم ترانه ام به من نشان می داد: دلگادینا، دلگادینا، تو معشوق عزیز من خواهی بود. لذتی بینهایت بود، چون وقتی خشک کردن یک طرف را تمام می‌کردم او دوباره شروع به عرق کردن در سمت دیگر می کرد، که معنی آن این بود که شاید ترانه نمی‌خواست هیچ‌گاه پایان یابد. به گوشش خواندم ، بلندشو، بلندشو، دلگادینا، و دامن ابریشمی ات را بپوش. در پایان، که خادمان شاه او را پیدا می‌کنند که از تشنگی در بستر خویش مرده است، به نظرم رسید وقتی او آن نام را شنید نزدیک بود بیدار شود. پس، این کسی است که او بود: دلگادینا.
در حالی که شورت با نقش‌های بوسه را به تن داشتم به تخت بازگشتم و پیش او دراز کشیدم. تا ساعت پنج با لالایی نفس‌های آرامش بخش او خوابیدم. با عجله لباس پوشیدم بدون اینکه شست و شو انجام دهم، و آن وقت بود که جمله نوشته شده با رژ لب بر روی آینه بالای سینک را دیدم: ببر دوردست را نمی خورد. می‌دانستم که شب قبل آنجا نبود، و هیچ‌کس نمی‌توانست به اتاق آمده باشد، و بنابراین آن را هدیه‌ای از اهریمن دانستم. صدای ترسناک رعد و برق مرا  در کنار در متعجب کرد، و اتاق پر از بوی اخطاردهنده زمین خیس شد. فرصت نکردم خیس نشده فرار کنم. قبل از اینکه بتوانم یک تاکسی پیدا کنم باران شدیدی گرفت، از آن باران هایی که بین می و اکتبر شهر را به هم می ریزد، چون خیابان‌های پر از شن سوزان که به پایین و به سمت رودخانه می‌روند را سیل به آبراهه هایی تبدیل می‌کند که همه چیز را سر راه با خود می برد. در آن سپتامبر عجیب، بعد از سه ماه خشکسالی، باران ها می توانستند به همان اندازه که خرابی به بار آوردند مفید هم بوده باشند.
از لحظه‌ای که در خانه‌ام را باز کردم این حس فیزیکی به من دست داد که تنها نیستم. چشمم به گربه افتاد که از روی مبل پرید و به بالکن دوید. در ظرفش باقیمانده غذایی بود که من به او نداده بودم. بوی ادرار متعفن و مدفوع گرمش همه چیز را آلوده کرده بود. برای مطالعه راجع به او همانند مطالعه لاتین وقت گذاشته بودم. راهنما می‌گفت که گربه ها زمین را می‌کَنند تا فضولات خود را مخفی کنند، و در خانه‌های بدون حیاط، مثل این خانه، آن‌ها گلدان گل یا جاهای مخفی سازی دیگر را می کنند. از روز اول توصیه می‌شد که به آن‌ها جعبه‌ای پر از شن داده شود تا به این عادت جهت داده شود، که من انجام داده بودم. همچنین راهنما می‌گفت که اولین کاری که آن‌ها در یک خانه جدید می‌کنند این است که با ادرار کردن به همه جا قلمرو خود را مشخص می کنند، ولی نگفته بود چگونه باید از آن جلوگیری کرد. من رد پاهای او را دنبال کردم تا خودم را با عادت‌های اصلی او آشنا کنم، اما نتوانستم جاهای سرّی مخفی کاری‌اش، مکان های استراحت، و دلیل حالت‌های دمدمی اش را پیدا کنم. سعی کردم به او یاد بدهم سر وقت غذا بخورد، از سطل زباله روی تراس استفاده کند، وقتی خواب هستم روی تختم نپرد یا غذای روی میز را بو نکشد، و نتوانستم به او بفهمانم که خانه بر حسب حق خودش مال اوست نه به عنوان غنیمت جنگی. پس گذاشتم هر کاری دلش می‌خواهد بکند.
هنگام غروب به باران شدید برخوردم، که بادهای شدید آن تهدید می‌کردند که خانه را منفجر کنند. عطسه گرفتم، جمجمه ام درد می کرد، و تب داشتم، ولی احساس می‌کردم در تسخیر قدرت و اراده ای هستم که هیچ گاه در هیچ سن یا برای هیچ دلیلی این حس را نداشتم. روی کف زمین زیر سوراخهای سقف ظرف گذاشتم و فهمیدم از زمستان سال قبل سوراخ‌های جدیدی ظاهر شده است. آب بزرگترین درز سمت راست کتابخانه را برداشته بود. دویدم که نویسندگان یونانی و لاتین را که آنجا زندگی می‌کردند نجات دهم، ولی وقتی کتاب‌ها را برداشتم متوجه یک جریان آب شدم که با فشار از یک لوله شکسته کنار پای دیوار داشت فوران می کرد. هر کار می‌توانستم کردم تا آن را با پارچه ببندم و وقت داشته باشم کتاب‌ها را نجات دهم. سر و صدای کر کننده باران و زوزه باد در پارک شدیدتر شد. آنگاه یک رعد و برق خیالی و یک غرش همزمان توفان هوا را از بوی غلیظ گوگرد پر کرد، باد شیشه پنجره بالکن را شکست، و توفان مهیب دریایی قفل ها را در هم شکست و به داخل خانه آمد. با این حال، در کمتر از ده دقیقه، آسمان ناگهان صاف شد. خورشیدی باشکوه خیابان‌های پر از آشغال پراکنده شده را پر کرد، و گرما بازگشت.
وقتی توفان رد شد هنوز احساس می‌کردم در خانه تنها نیستم. تنها توضیحم این است که درست همانطور که وقایع حقیقی فراموش می شوند، برخی از آن‌ها که هرگز وجود نداشته‌اند ممکن است طوری در حافظه ما باشند که انگار روی داده اند. چون، وقتی وضعیت اضطراری توفان را به خاطر می آوردم، خودم را در خانه تنها نمی‌دیدم، بلکه همیشه دلگادینا همراه من بود. در طول شب او را آنقدر نزدیک حس کرده بودم که صدای نفس کشیدنش را در اتاق خواب و نبضِ گونه اش را بر روی بالشم حس کردم. فقط اینگونه بود که می‌توانستم بفهم در چنان زمان کوتاهی چه کارهای زیادی می توانستیم انجام دهیم. او را به یاد می آوردم که بر روی چهارپایه کتابخانه ایستاده بود و به یاد می آوردم که لباس گل گلی کوچکش را به تن داشت و کتاب‌ها را از من می‌گرفت تا در جایی امن قرار دهد. او را می‌دیدم که از این سر خانه به آن سر می‌دوید و با توفان می جنگید، در حالی که در باران و در آب تا زانوهایش خیس شده بود. به یاد می آوردم چگونه روز بعد او صبحانه ای آماده کرد که اصلاً وجود نداشت و میز را می چید در حالی که من داشتم کف ها را خشک می‌کردم و خرابی های خانه را درست می کردم. هرگز نگاه غمگین او را وقتی داشتیم غذا می خوردیم فراموش نمی کنم: چرا وقتی همدیگه رو دیدیم اونقدر پیر بودی؟ من در جواب حقیقت را گفتم: سن این نیست که چقدر سن داشته باشی، بلکه اینه که چقدر خودتو پیر حس می کنی.
از آن لحظه به بعد او را با چنان شفافیتی در حافظه‌ام داشتم که می‌توانستم هر کاری می‌خواستم با او بکنم. رنگ چشمانش را مطابق وضعیت ذهنی‌ام عوض می کردم: همین‌طور رنگ آب را وقتی او بیدار می شد، رنگ شربت را وقتی می خندید، رنگ نور را وقتی دلخور می شد. به او مطابق با سن و وضعیت سازگار با تغییر خلق و خویم لباس می پوشانیدم: یک تازه کار عشق در بیست سالگی، یک فاحشه سالن در چهل سالگی، ملکه بابِل در هفتادسالگی، یک قدیسه در یکصدسالگی. ما دوئت های عاشقانه پوچینی2، بولروهای اگوستین لارا، و تانگوهای کارلوس گاردل3 را می‌خواندیم، و بار دیگر ثابت می‌کردیم که کسی که ترانه نخواند حتی نمی‌تواند لذت خواندن را تصور کند. امروز می‌فهمم که آن توهم نبود بلکه معجزه ای دیگر از اولین عشق زندگی‌ام در سن نود سالگی بود.
وقتی خانه مرتب شد به روسا کابارکاس زنگ زدم. وقتی صدای مرا شنید با تعجب فریاد زد، خدای بزرگ! فکر کردم تو غرق شدی. او نمی‌توانست بفهمد چگونه من شبی دیگر را با دخترک سر کرده ام و به او دست نزده ام. قطعاً تو حق داری که ازش خوشت نیاد، ولی حداقل مثل یه آدم بالغ رفتار کن. سعی کردم توضیح بدهم، ولی او سریع موضوع را عوض کرد: در هر صورت، من یه مورد دیگه برات در نظر دارم که یکم سنش بیشتره، خوشگله، و باکره هم هست. پدرش می خواد اونو با یه خونه معامله کنه، ولی می تونیم ازش تخفیف بگیریم. وحشت زده گفتم، دیگه تحملشو ندارم، همون قبلی رو می خوام، همون جوری که همیشه هست، بدون دردسر، بدون دعوا، بدون خاطرات بد. سکوت بر خط حاکم شد و سپس صدای مطیع او آمد و در حالی که انگار با خودش حرف می‌زد گفت: خوب، این باید چیزی باشه که دکترا بهش میگن جنون پیری.
ساعت ده آن شب با یک راننده به آنجا رفتم که به ویژگی خوب سؤال نپرسیدن معروف بود. همراه خودم یک پنکه، یک نقاشی اثر اورلاندو ریورا4- فیگوریتای محبوب5- و یک چکش و میخ برای آویختن آن به دیوار بردم. در راه توقف کردم تا مسواک، خمیر دندان، صابون معطر، ادکلن، و قرص شیرین بیان6 بخرم. می‌خواستم یک گلدان قشنگ و دسته گلی از رزهای زرد هم ببرم تا از شر گلهای بدردنخور کاغذی خلاص شوم، ولی هیچ جا باز نبود و مجبور شدم یک دسته سوسن پرویی7 از یک باغ شخصی بدزدم.
با راهنمایی های مالک، پس از آن به خیابان پشتی رسیدم که در جهت کانال آب قرار داشت تا کسی ورود مرا به باغ میوه نبیند. راننده به من هشدار داد: مراقب باش، ادیب، تو اون خونه آدم می کشن. جواب دادم: اگه به خاطر عشق باشه عیبی نداره. حیاط در دل تاریکی بود، اما چراغ هایی در پنجره ها روشن بود و صدای درهم آمیخته موسیقی از شش اتاق خواب به گوش می رسید. در اتاق من، با بالاترین ولوم، صدای گرم دون پدرو وارگاس8، صدای تِنور آمریکا، را شنیدم که یک بولرو از میگل ماتاموروس9 می خواند. احساس کردم قرار است بمیرم. در را باز کردم، در حالی که به زحمت نفس می کشیدم، و دلگادینا را دیدم روی تخت خوابیده بود، همانطور که در حافظه‌ام بود: برهنه و خفته در آرامش مقدس به پهلوی سمت قلبش.
قبل از اینکه دراز بکشم میز لباس آرایش را مرتب کردم، پنکه قراضه را با پنکه جدید عوض کردم، و عکس را جایی آویختم که او بتواند از تخت آن را ببیند. در کنار او دراز کشیدم و وجب به وجب او را بررسی کردم. همان دختری بود که به خانه‌ام آمده بود: همان دست‌هایی که مرا با لمس در تاریکی شناخت، همان پاهایی که آدم قدم‌های ظریفش را با قدم‌های گربه اشتباه می گرفت، همان بوی عرق روی ملافه های من، همان انگشتی که انگشتانه بر آن می پوشید. باور‌نکردنی بود: هنگام دیدن و لمس کردن او به صورت واقعی، او برای من کمتر واقعی می‌نمود از آنچه در حافظه‌ام بود.
به او گفتم، یک نقاشی روی دیوار مقابل هستش. فیگوریتا اون رو کشیده، مردی که ما خیلی دوسش داشتیم، بهترین رقاص فاحشه خانه که تا حالا وجود داشته، و اونقدر خوش قلب که حتی دلش برای شیطان می سوخت. اون نقاشی رو با وارنیش کشتی روی کرباس سوخته از یه هواپیما که در سیرا نوادا د سانتا مارتا10 سقوط کرد، با قلم مویی که با موی سگش درست کرده بود کشید. زنی که کشیده بود یه راهبه بود که از یک صومعه دزدید و باهاش ازدواج کرد. میذارمش اینجا تا اولین چیزی باشه که وقتی بیدار میشی ببینی.
هنگامی که ساعت یک بامداد چراغ را خاموش کردم او موقعیت خود را عوض نکرده بود، و تنفسش آنقدر ضعیف بود که من نبضش را گرفتم مطمئن شوم زنده است. خون در رگ‌هایش جریان داشت، به روانی ترانه ای که به مخفی ترین قسمت‌های بدنش تقسیم می‌شد و به قلبش که با عشق تطهیر شده بود باز می گشت.
صبح قبل از اینکه بروم، خطوط دستش را بر روی تکه کاغذی کشیدم و آن را به دیوا سَهیبی11 دادم که بخواند تا روحش را بشناسم. او گفت: آدمی که فقط چیزی رو میگه که فکر می کنه. عالی برای کار فیزیکی. با یه مُرده در تماسه و ازش انتظار کمک داره، ولی اشتباه میکنه: کمکی که دنبالشه در دسترس خودش هستش. هیچ رابطه‌ای نداشته، ولی پیرزن می میره، و شوهر میکنه. در حال حاضر یه مرد تیره رنگ داره، ولی اون مرد زندگیش نمیشه. میتونه هشت تا بچه بیاره ولی تصمیم می گیره فقط سه تا داشته باشه. تو سی و پنج سالگی، اگه کاری رو که قلبش میگه انجام بده، پول زیادی به دست میاره، و تو چهل سالگی بهش یه ارث میرسه. زیاد سفر میره. زندگی دوگانه و شانس دوبرابر داره و می تونه سرنوشت خودشو تحت تأثیر قرار بده. دوست داره از روی کنجکاوی همه چی رو امتحان کنه، ولی اگه به راهنمایی قلبش گوش نکنه، پشیمون میشه.
زیر شکنجه عشق، خرابی توفان را تعمیر کردم و به دیگر تعمیرهایی که سالها به خاطر ناتوانی و تنبلی آن‌ها را عقب انداخته بودم رسیدگی کردم. کتابخانه را به ترتیبی که کتاب‌ها را خوانده بودم از نو مرتب کردم. پیانوی خودکار را به عنوان یک عتیقه تاریخی به همراه بیش از صد رول موسیقی کلاسیک دور انداختم، و یک گرامافون دست دو خریدم که از مال خودم بهتر بود و بلندگوهای با کیفیتی داشت که فضای خانه را وسعت می داد. در شرف نابودی بودم ولی معجزه هنوز زنده بودن در سن من این قضیه را به خوبی جبران می کرد.
خانه از خاکسترهای خود برخاست و من با عشق دلگادینا و با شدت و شعفی که هیچ گاه در زندگی سابقم نداشتم بادبان افراشتم. به لطف او من با خود درونم برای اولین بار در نود سالگی ام روبرو شدم. پی بردم که وسواس من برای داشتن همه چیز در سر جای خودش، هر موضوع در زمان خودش، هر سخن به سبک خودش، نتیجه سزاوار یک ذهن منظم نبود بلکه درست برعکس: یک سیستم کاملاً تظاهرنما که من برای قایم کردن بی نظمی طبیعت خودم اختراع کرده بودم. پی بردم که منضبط بودن  من از روی فضیلت نیست بلکه واکنشی است به مسامحه کاری ام، اینکه وانمود به سخاوتمندی می نمایم تا خسیس بودنم را قایم کنم، اینکه خود را محتاط نشان می‌دهم چون فکرم شیطانی است، اینکه صلح طلب هستم تا تسلیم خشم فروخورده ام نشوم، اینکه وقت شناس هستم تا نشان ندهم که نسبت به وقت مردم دیگر چقدر بی‌اهمیت هستم. در یک کلام، یاد گرفتم که عشق یک حالت روحی نیست بلکه یک نشانه نجومی است.
آدم دیگری شده بودم. سعی کردم آثار کلاسیکی را که راهنمای من در نوجوانی بودند بازخوانی کنم، ولی نتوانستم آن‌ها را تحمل کنم. خود را در نوشته‌های رمانتیکی که زمانی مادرم سعی می‌کرد به زور بر من تحمیل کند دفن کردم، و در آن‌ها به این آگاهی رسیدم که قدرت شکست ناپذیری که دنیا را جلو برده است، عشق شاد نبوده است بلکه برعکس. هنگامی که سلایق موسیقیایی ام به بحران رسید، فهمیدم که عقب‌مانده و پیر هستم، و قلبم را به روی خوبی‌های شانس گشودم.
از خودم می‌پرسم چطور می‌توانم تسلیم این سرگیجه دائمی شوم که در‌واقع خودم به آن دامن زدم و از آن می ترسیدم. در میان ابرهای بی نظمی غوطه ور شدم و جلوی آینه با خودم حرف زدم با این امید بیهوده که مطمئن شوم چه کسی هستم. آشفتگی ام آنچنان زیاد بود که در طی یک راهپیمایی دانشجویی همراه با سنگ و بطری، مجبور شدم تلاش زیادی بکنم که جلوی آن راه نروم در حالی که دست نوشته‌ای در دست داشتم که حقیقت مرا قداست می بخشید: من دیوانه عشق هستم.
سرگردان به خاطر یادآوری بی امان دلگادینا در حال خواب، بدون هیچ سوء نیتی موضوع ستون‌های یک‌شنبه ام را تغییر دادم. موضوع هرچه که بود، آن‌ها را برای او می نوشتم، با آن‌ها برای او می گریستم، و زندگی‌ام به درون هر کلمه جاری می شد. به جای فرمول یک ستون شخصی قدیمی که آن‌ها همیشه دنبال کرده بودند، من ستون‌ها را به صورت نامه‌های عاشقانه ای می نوشتم که همه مردم می توانستند متعلق به خود بدانند. در دفتر روزنامه پیشنهاد دادم که به جای تنظیم متن در لینوتایپ آنرا با خوش نویسی فلورانسی12 من چاپ کنند. البته، سردبیر فکر کرد این حمله ی دیگری از غرور پیری است، اما مدیر کل با عبارتی که هنوز هم دهان به دهان می‌شود او را قانع کرد: «اشتباه نکن: دیوانگان صلحجو جلوتر از زمان هستند.»
پاسخ مردم سریع و مشتاقانه بود، و نامه‌های محبت آمیز بی شماری از خوانندگان رسید. برخی ستون‌ها در اخبار  به همراه اعلام آخرین بحران ها خوانده می شد، و برگه ها یا دست نویس هایی تهیه می‌شد و همانند سیگارهای قاچاق در گوشه و کنار خیابان سان بلاس13 به فروش می رسید. از ابتدا واضح بود که ستون‌ها از آرزوی من برای ابراز خودم پیروی می کردند، ولی این عادت را پرورش دادم که همیشه وقتی دارم می‌نویسم صدای یک  نودساله را در نظر بگیرم که یاد نگرفته بود مثل یک پیرمرد فکر کند. جامعه فکری، طبق معمول، خود را هراسان و متفرق نشان می داد، و حتی غیرمنتظره ترین خط شناسان بحث‌هایی در رابطه با تحلیل‌های ناسازگار خود از دست خط من راه انداختند. این آن‌ها بودند که عقاید را متفرق کردند، تنور بحث را داغ کردند، و نوستالژی را رواج دادند.
قبل از پایان سال با روسا کابارکاس قرار گذاشته بودم که پنکه برقی، لازم میز آرایش، و هر چیز دیگری را که ممکن است در آینده ببرم تا اتاق قابل زیستن شود را در آنجا باقی بگذارم. ساعت ده، همیشه با چیزی جدید برای او، یا برای هر دویمان می رسیدم، و چند دقیقه‌ای را صرف بیرون آوردن لوازم مخفی برای راه اندازی تئاتر شبهایمان می کردم. قبل از اینکه خداحافظی کنم، همیشه قبل از ساعت پنج، همه چیز را دوباره زیر قفل و کلید محکم می کردم. سپس اتاق خواب به وضعیت درهم ریخته اصلی‌اش برای عشق‌های اندوهناک مشتریان اتفاقی باز می گشت. یک روز صبح شنیدم که مارکوس پرز14، شنیده شده ترین صدای رادیوی بامداد، تصمیم گرفته بود ستون‌های یک‌شنبه مرا در برنامه‌های خبری دوشنبه خود بخواند. وقتی توانستم کنترل حالت تهوع خود را به دست بگیرم با شگفت زدگی15 گفتم: دلگادینا حالا می‌بینی که سرنوشت یک خانم خیلی چاقه که باهات نمیخوابه، ولی وقتی بیدار میشی همیشه پای تخت وایساده و به ما نگاه میکنه.
یکی از آن روزها ماندم که صبحانه را با روسا کابارکاس بخورم، که علیرغم عزاداری شدید و کلاه سیاهی که ابروهایش را می پوشانید، کم کم جوان تر به نظر می رسید. صبحانه های عالی اش معروف بود و آن‌قدر فلفل داشت که مرا به گریه می انداخت. در گاز آتشین اول، در حالی که خیس اشک شده بودم، گفتم: امشب دیگه لازم نیست ماه کامل باشه تا سوراخ کونم بسوزه. گفت، شکایت نکن. اگه میسوزه به خاطر اینه که هنوز کون داری، شکر خدا.
وقتی اسم دلگادینا را بردم تعجب کرد. گفت، این اسمش نیست، اسمش… . حرفش را قطع کردم، نگو بهم، واسه من اون دلگادیناس. شانه بالا انداخت: باشه، هر چی باشه اون مال توئه، ولی این اسم شبیه یه داروی مدره. پیام راجع به ببر را که دخترک بر روی آینه نوشته بود تعریف کردم. رزا گفت، نمی تونه اون باشه، اون خوندن و نوشتن بلد نیست. پس کی بوده؟ شانه اش را بالا انداخت: شاید کسی بوده که توی اون اتاق مُرده.
 من از آن صبحانه ها استفاده کردم تا با روسا کابارکاس درد و دل کنم، و لطف های کوچکی برای سلامتی و ظاهر خوب دلگادینا درخواست کردم. بدون فکر کردن و با بدجنسی یک دختر مدرسه ای آن‌ها را پذیرفت. در این لحظه گفت، چقدر جالب! احساس میکنم انگار داری ازم خواستگاریش میکنی. در همین صحبت بود که گفت، گذشته از این، چرا باهاش ازدواج نمیکنی؟ من زبانم بند آمده بود. اصرار کرد، جدی میگم، اونجوری واست ارزونتر تموم میشه. تازه، تو سن تو مسأله اینه که تو میتونی یا نه، ولی تو بهم گفتی که مشکلی نداری. حرفش را قطع کردم: سکس یک تسکینه وقتی نمی تونی عشق داشته باشی.
زد زیر خنده. آه، ادیب من، من همیشه می دونستم تو یه مرد واقعی هستی، همیشه بودی و خوشحالم که هنوزم هستی و حالا دشمنات دارن سلاح هاشون رو تسلیم می کنن. یه دلیلی داره که اونا اینقدر درباره تو حرف می زنن. به مارکوس پرز گوش دادی؟ برای عوض کردن بحث گفتم، همه به اون گوش میدن. ولی او ادامه داد: پروفسور کاماچو ای کانو16 هم تو [برنامه] ساعت اندکی از همه چیز، دیروز گفت که دنیا دیگه اونی نیست که یه زمان بود چون مردهای کمی مثل تو باقی موندن.
آن آخر هفته متوجه شدم که دلگادینا دچار تب و سرفه شده است. روسا کابارکاس را بیدار کردم تا یک درمان خانگی درخواست کنم، و او یک جعبه کمک‌های اولیه به اتاق آورد. دو روز بعد دلگادینا هنوز ضعیف بود و نتوانسته بود به کار معمول دکمه دوزی اش برگردد. دکتر برایش یک آنفلوانزای معمولی یک درمان خانگی تجویز کرده بود که قرار بود یک هفته طول بکشد، ولی او از وضعیت عمومی سوء تغذیه دخترک اظهار نگرانی کرد. دیدن او را تعطیل کردم، و از این فرصت برای مرتب کردن اتاق بدون حضور او در آن استفاده کردم.
همچنین یک نقاشی قلم و جوهر اثر سسیلیا پوراس17 برای ما همگی منتظر بودیم، کتاب داستان‌های کوتاه الوارو سپدا18، خریدم.  شش جلد ژان کریستوف19 اثر رومین رولاند20 را هم خریدم تا در شب‌های بی خوابی یاورم باشد. و به این ترتیب، وقتی دلگادینا توانست به اتاق بازگردد، آن را لایق یک شادی ماندگار یافت: هوای تصفیه شده با یک حشره‌کش خوشبو، دیوارهای به رنگ گل رز، لامپ های حبابی، گل‌های تازه داخل گلدان، کتاب‌های مورد علاقه ام، نقاشی های خوب مادرم آویخته شده به شکلی متفاوت، مطابق با ذائقه های مدرن. رادیوی قدیمی را با یک مدل موج کوتاه عوض کرده بودم که روی یک برنامه موسیقی کلاسیک تنظیم شده بود تا دلگادینا یاد بگیرد با کوارتت های موتسارت بخوابد، ولی یک شب متوجه شدم روی یک موج مخصوص بولروهای پرطرفدار برده شده است. بدون شک، این ترجیح او بود، و من این را بدون ناراحتی پذیرفتم، زیرا من هم در روزهای بهتر خودم همان را ترجیح می دادم. قبل از برگشتن به خانه در روز بعد، با رژ لب او روی آینه نوشتم: عشق من، ما توی دنیا تنها هستیم.
در طول این مدت این احساس عجیب را داشتم که او دارد قبل از وقتش پیر می شود. این را به روسا کابارکاس گفتم، که این را طبیعی دانست. گفت، 5 دسامبر میره توی پونزده سال. یه آذرماهی کامل. این مطلب آزارم می‌داد که او آنقدر واقعی بود که سالروز تولد داشته باشد. چه می‌توانستم به او بدهم؟ روسا کابارکاس گفت، یه دوچرخه. اون مجبوره دوبار در روز برای دکمه بافی شهر رو پیمایش کنه. در اتاق پشتی او به من دوچرخه ای را که دلگادینا استفاده می‌کرد نشان داد، و واقعیت این بود که مثل یک تکه آشغال به نظر می‌رسید که سزاوار چنین زن دوست‌داشتنی ای نبود. با این حال، این مدرکی ملموس و تکان دهنده برای من بود که دلگادینا در دنیای واقعی وجود دارد.
وقتی رفتم که برایش بهترین دوچرخه را بخرم، نتوانستم در برابر وسوسه امتحان کردن آن مقاومت کنم، و چند بار در ورودی فروشگاه سوارش شدم. وقتی فروشنده از من سنم را پرسید، با عشوه خاص سن بالا جواب دادم: من تقریباً نود و یک سال دارم. او دقیقاً چیزی را گفت که می‌خواستم بگوید: خوبه، شما بیست سال جوان تر به نظر میرسی. خودم نمی‌دانستم چطور آن مهارت بچه مدرسه ای را نگه داشته بودم، و خود را سرشار از یک خوشی پرحرارت حس کردم. شروع کردم به خواندن. اول برای خودم، با صدای آرام، و سپس با سقف صدا، با ژست کاروسوی21 بزرگ، در میان مغازه های پرزرق و برق بازار عمومی و آن ترافیک سرسام آور. مردم با خنده به من نگاه می‌کردند، مرا صدا می زدند، دعوت به مسابقه دوچرخه سواری با ویلچر وولتا آ کلمبیا22 بر روی ویلچر می کردند. من با سلام یک نظامی خوشحال پاسخ می دادم، بدون اینکه ترانه ام را قطع کنم. آن هفته، به افتخار دسامبر، من ستون دلیرانه دیگری نوشتم: «چگونه در نود سالگی بر روی یک دوچرخه خوشحال باشیم.»
در شب تولدش کل ترانه را برای دلگادینا خواندم، همه جای بدن او را بوسیدم تا وقتی که نفسم بند آمد: تیره پشتش، مهره به مهره، به سمت پایین تا کفل های خمارش، طرف دارای خال، و طرفِ قلب خستگی ناپذیرش. در حالی او را می بوسیدم حرارت بدنش بالا می رفت، و عطری وحشی و رام نشده بیرون می داد. او با لرزش هایی در هر وجب از پوستش جواب می داد، و بر روی هر کدام من یک حرارت متمایز، یک مزه مخصوص، یک ناله متفاوت، می یافتم، و کل بدنش از داخل به مانند نوازش سریع تار مرتعش شد، و نوک پستان هایش بدون اینکه لمس شود باز شد و شکفته شد. در ساعات اولیه صبح داشتم به خواب می‌رفتم که چیزی شبیه صدای جمعیت در دریا و اضطرابی داخل درختان شنیدم که قلبم را سوراخ کرد. به حمام رفتم و روی آینه نوشتم: دلگادینا، عشق من، نسیم کریسمس از راه رسیده‌ است.
یکی از شادترین خاطرات من دردسری بود که در صبح مشابهی وقتی داشتم مدرسه را ترک می‌کردم کشیدم. چه اتفاقی داره میفته برام؟ معلم متعجب گفت:  پسرجان، نمی‌بینی هوا سوز داره؟ هشتاد سال بعد وقتی در تخت دلگادینا بیدار شدم دوباره آن را حس کردم، همان دسامبر وقت شناس بود که بازگشته بود با آسمان‌های روشن خود، توفان های شن، و گردبادهایی که سقف خانه‌ها را می‌کَند و دامن دختران مدرسه ای را بالا می برد. در این زمان بود که شهر یک طنین خیالی به خود می گرفت. در شب‌های پُرنسیم، حتی در همسایگی تپه ها، فریادهایی از بازار را می‌شد شنید که انگار در همان نزدیکی بودند. غیرعادی نبود که تندبادهای دسامبر به ما کمک کند دوستانمان را که در فاحشه خانه‌های دوردست پخش بودند، از روی صدایشان بشناسیم.
البته، نسیم ها این خبر بد را نیز برای من آورد که دلگادینا نمی‌تواند تعطیلات کریسمس را با من بگذراند بلکه با خانواده اش خواهد بود. اگر در این دنیا از چیزی متنفر باشم آن عبارت است از جشن های اجباری که در آن مردم چون خوشحال هستند گریه می کنند، آتش های مصنوعی، سرودهای احمقانه، و حلقه های کاغذ-کرپ که هیچ ربطی به کودک زاده شده در دو هزار و پانصد سال پیش در یک طویله محقر ندارند. با این حال، وقتی شب فرارسید نتوانستم در برابر نوستالژی خود مقاومت کنم و بدون دخترک به اتاق رفتم. خوب خوابیدم و وقتی بیدار شدم یک خرس بزرگ کنار خودم دیدم که مثل یک خرس قطبی روی پاهای عقبش راه می رفت، و یک کارت که رویش نوشته بود: «برای بابا بزرگ زشت». روسا کابارکاس به من گفته بود که دلگادینا دارد از درس‌هایی که روی آینه می‌نویسم یاد می گیرد، و به نظرم خط خوشش قابل تحسین بود. اما مالک با این خبر بد که خرس هدیه او بوده است توهمات مرا در هم شکست، و بنابراین روز آخر سال در خانه ماندم و تا هشت در بستر بودم، و بدون تلخی به خواب رفتم. خوشحال بودم، زیرا رأس ساعت دوازده، در میانه غرش خشمناک زنگها، آژیرهای کارخانه و موتور آتش، ضجه کشتی ها، انفجار مواد منفجره و موشک ها، حس کردم که دلگادینا با نوک پنجه وارد شد، در کنار من خوابید، و یک بوسه از من گرفت. آنقدر واقعی که عِطر شیرین بیانش روی دهانم ماند.

