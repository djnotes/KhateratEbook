فصل 4
در آغاز سال جدید ما کم کم بیشتر همدیگر را شناختیم طوری که انگار بیدار کنار هم زندگی می کردیم، زیرا من  یک لحن محتاطانه از صدا را کشف کرده بودم که او بدون اینکه بیدار شود می شنید، و با زبان طبیعی بدنش به من پاسخ می داد. حالت‌های ذهنی او را می‌شد در شکلی که خوابیده بود دید. او که در ابتدا خسته و غیرآراسته به نظر می رسید، به آرامشی درونی نزدیک می‌شد که چهره اش را زیبا و خوابش را تقویت می کرد. من به او از زندگی‌ام گفتم، پیشنویس های اولیه ستون‌های یک‌شنبه ام را، بدون اینکه بگویم چه هستند به گوشش می خواندم، و در آن ستون‌ها فقط و فقط او حضور داشت.
در این زمان روی بالشش یک جفت گوشواره زمرد گذاشتم که متعلق به مادرم بود. او آن‌ها را در قرار بعدی‌مان به گوش انداخت ولی آن‌ها به او نمی آمد. آنگاه یک جفت آوردم که به پوست و رنگش بهتر می آمد. توضیح دادم: اون اولی‌ها که آوردم به تیپ و مدل موی تو نمی اومد. اینا بهترن. او در دو ملاقات بعدی‌مان هیچ گوشواره ای نینداخت، ولی برای سومین دیدارمان گوشواره هایی را که پیشنهاد داده بودم انداخت. به این ترتیب کم کم فهمیدم که او فرمان‌های مرا اطاعت نمی‌کند بلکه منتظر فرصتی است که مرا خوشنود کند. حالا دیگر آنقدر به این نوع زندگی خانگی عادت کرده بودم که دیگر لخت نمی خوابیدم بلکه پیژامه ابریشمی چینی را می پوشیدم که مدت‌ها پیش آن‌ها را کنار گذاشته بودم چون کسی را نداشتم که آن‌ها را برایش در بیاورم.
شروع کردم به خواندن شاهزاده کوچک اثر سنت-اگزوپری، نویسنده‌ای فرانسوی که کل دنیا بیشتر از خود فرانسوی‌ها او را تحسین می کند. این اولین کتابی بود که بدون اینکه بیدارش کند او را سرگرم می کرد، و در حقیقت مجبور شدم دو روز پشت سر هم به آنجا بروم تا خواندن آن را برای او تمام کنم. ما با افسانه‌های پِرو1، تاریخ مقدس، هزار و یک شب در نسخه‌ای  ضدعفونی شده برای بچه ها  ادامه دادیم، و به خاطر تفاوت بین آن‌ها متوجه شدم که خواب او درجات مختلفی از عمق بسته به علاقه اش به متن ها داشت. وقتی حس کردم به عمیق‌ترین سطح رسیده است چراغ را خاموش کردم و در حالی که او را در آغوش گرفته بودم خوابیدم تا وقتی که خروس ها بانگ سر دادند.
آنقدر احساس خوشحالی می‌کردم که پلک هایش را غرق بوسه های بسیار آرام می کردم، و یک شب آن اتفاق مثل نوری در آسمان پدیدار شد: او برای اولین بار خندید. بعد، بدون هیچ دلیلی، در رختخواب غلت زد، پشتش را به من کرد، و با آزردگی خاطر گفت: ایزابل بود که حلزون ها رو به گریه مینداخت. من که به امید حرف زدن هیجان‌زده شده بودم، با همان لحن پرسیدم: اونا مال کی بودن؟ جوابی نداد. صدایش حس خشنی داشت، انگار که مال او نبود بلکه متعلق به کسی بود که او در خودش حمل می کرد. آن وقت بود که آخرین سایه شک از وجودم پاک شد: ترجیح دادم او خواب باشد.
تنها مشکل من گربه بود. چیزی نمی‌خورد و گوشه‌گیر بود و دو روز را در جای گوشه همیشگی اش گذراند بدون اینکه سرش را بلند کند، و وقتی می‌خواستم او را در یک سبد ترکه ای بگذارم تا دامیانا او را پیش دامپزشک ببرد، به من مثل یک جانور زخمی چنگ زد. این تنها کاری بود که او می‌توانست برای کنترل گربه انجام دهد، و اعتراض کنان آن را در یک کیسه پارچه ای به آنجا برد. کمی بعد از حفاظتگاه زنگ زد و گفت که گربه باید خلاص شود و آن‌ها به رضایت من نیاز داشتند. چرا؟ دامیانا گفت، چون خیلی پیره. در حالی که خشمگین بودم فکر کردم که آن‌ها می توانستند مرا نیز زنده زنده در اجاقی پر از گربه کباب کنند. احساس کردم بین دو آتش گیر افتاده ام: یاد نگرفته بودم آن گربه را دوست بدارم، ولی جگر این کار را نیز نداشتم که دستور دهم او را بکشند فقط به خاطر اینکه پیر است. کجای دفترچه راهنما این را می گفت؟
آن واقعه آنقدر مرا ناراحت کرد که ستون یک‌شنبه را با عنوانی گرفته شده از نرودا نوشتم:
«آیا گربه کوچکترین ببر زنده است؟» ستون به کمپین جدیدی انجامید که دوباره خوانندگان را به دو گروه طرفداران و مخالفان گربه ها تقسیم کرد. بعد از پنج روز تز مشهور این بود که شاید کشتن یک گربه به خاطر بهداشت عمومی موجه باشد ولی نه به خاطر پیر بودن آن.
پس از مرگ مادرم، از ترس اینکه وقتی خواب هستم کسی به من دست بزند بیدار می ماندم. یک شب دست او را حس کردم، ولی صدایش با زبان ایتالیایی آرامش مرا بازگرداند: پسر بینوای من. من همان چیز را یک شب دیر وقت در اتاق دلگادینا حس کردم، و با خوشحالی برگشتم، چون فکر می‌کردم مرا لمس کرده است. ولی نه: او روسا کابارکاس در تاریکی بود. گفت، لباس بپوش و با من بیا، یه مشکل جدی پیش اومده.
همین‌طور بود، و مشکلی مهم‌تر از آنچه بود که بتوانم فکرش را بکنم. یکی از مشتریان مهم خانه در اتاق اول عمارت با چاقو کشته شده بود. قاتل گریخته بود. جسد بزرگ او، برهنه ولی کفش به پا، مثل مرغ بخارپز روی تخت خواب آغشته در خون افتاده بود. به محض اینکه پایم را داخل گذاشتم او را شناختم: او J. M. B. بود، یک بانکدار بزرگ، که به خاطر برخورد خوبش، دلسوزی و لباس‌های شیکش، و مهمتر از همه زیبایی خانه‌اش معروف بود. بر روی گردنش دو زخم ارغوانی مثل لب قرار داشت، و یک بریدگی روی شکمش که هنوز از آن خون می آمد. بررسی هنوز شروع نشده بود. بیشتر از زخم هایش، آنچه مرا بهت زده می‌ساخت کاندومی بود که پوشیده بود، و کاملاً معلوم بود که، در سکس او که به مرگ ختم شده بود، استفاده نشده است.
روسا کابارکاس نمی‌دانست او با چه کسی بوده است چون او نیز امتیاز وارد شدن از ورودی باغستان را داشت. این احتمال رد نشد که شاید همخوابه اش مرد دیگری بوده است. تنها چیزی که مالک از من خواست لباس پوشانیدن به جسد بود. روسا کابارکاس آنقدر بی احساس بود که برای من ناراحت‌کننده بود که در نظر او مرگ صرفاً مثل یکی از مشکلات آشپزخانه بود.  گفتم، هیچ چیز سخت تر از لباس پوشاندن به یک مرد مرده نیست. جواب داد، من چن دفعه این کارو انجام دادم. اگه یکی برام نگهش داره برام سخت نیست. گفتم: به نظرت کی باور می کنه جسدی که با زخم های چاقو تیکه تیکه شده تو لباسهای سالم یه جنتلمن انگلیسی باشه؟
برای دلگادینا می ترسیدم. روسا کابارکاس گفت، بهترین کار واسه تو اینه که اونو با خودت ببَریش. در حالی که آب دهانم یخ زده بود، گفتم، ترجیح می‌دهم من اول بمیرم. او این را دید و نتوانست توهین را قایم کند: داری می لرزی! گفتم، به خاطر اونه، البته فقط نصف آن درست بود. بهش بگو قبل از اینکه کسی بیاد بره. گفت، باشه، هرچند به عنوان یک گزارشگر واسه تو هیچ اتفاقی نمیفته. با عصبانیت خاصی گفتم، برای تو هم همینطور. تو تنها لیبرال قدرتمند توی این دولت هستی.
شهر، که به خاطر طبیعت آرام و امنیت ذاتی اش معروف بود، هر سال با بدبختی یک مرگ رسواکننده و وحشیانه تنزل می یافت. این یکی آن طور نبود. گزارش اخبار رسمی، با عناوینی که خیلی بزرگ و جزئیاتی که خیلی اندک بود، گفت که بانکدار جوان به دلایل نامعلومی در بزرگراه پرادومار2 مورد حمله قرار گرفته و کشته شده است. او هیچ دشمنی نداشت. اطلاعیه دولت نشان داد که قاتلان احتمالی پناهجویانی از داخل کشور بودند که موجی از جرم راه انداخته بودند که برای روح مدنی ساکنان شهر غریبه بود. در چند ساعت اولیه بیش از پنجاه نفر دستگیر شدند.
وحشت زده، رو به گزارش گر قضایی کردم، که یک روزنامه‌نگار معمولی با سن بیست و چند سال بود که سایه چشمی سبز و دستبندهای کشدار بر آستین هایش داشت و مغرور بود که می‌تواند وقایع را پیش‌بینی کند. این در حالی بود که او فقط چند سرنرخ پراکنده از جرم را در دست داشت، و من تا اندازه‌ای که احتیاط اجازه می‌داد او را مطلع کردم. بدین ترتیب با چهار دست ما پنج صفحه پیش نویس برای مقاله‌ای هشت ستونی در صفحه اول نوشتیم، که به شبح همیشگی منابع موثقی نسبت داده شده بود که ما به آن‌ها اعتماد کامل داشتیم. اما نحس ساعت نه – سانسور – بدون معطلی نسخه رسمی را تحمیل کرد مبنی بر اینکه حمله از سوی قانون شکنان لیبرال بوده است. من وجدان خودم را با یک روترشی از روی عزاداری در مشکوک ترین تشییع جنازه شلوغ قرن پاک کردم.
وقتی آن شب به خانه برگشتم به روسا کابارکاس زنگ زدم تا بدانم چه اتفاقی برای دلگادینا افتاده است، ولی او تا چهار روز به تلفن جواب نداد. روز پنجم با دندان‌های بهم فشرده به خانه‌اش رفتم. درها پلمپ شده بود، نه به دست پلیس بلکه توسط اداره بهداشت. هیچ‌کس در محل اطلاعی از هیچ چیز نداشت. بدون هیچ گونه اثری از دلگادینا، یک جستجوی پر از خشم و گاهی مسخره را آغاز کردم که مرا به نفس زدن انداخت. کلیه روزها را در یک پارک گرد و خاکی می گذراندم که در آن بچه‌های بازیگوش از مجسمه سیمون بولیوار که پوستش در حال کنده شدن بود بالا می‌کشیدند و به تماشای دوچرخه سواران جوان زن می پرداختم. آن‌ها مثل آهو رکاب می زدند: زیبا، در دسترس، و آماده برای گیر افتادن در بازی قایم موشک. وقتی دیگر ناامید شدم به آرامش بولروها پناه بردم. این موسیقی مثل یک شربت سمی بود: هر کلمه دلگادینا بود. من همیشه برای نوشتن به سکوت نیاز داشته‌ام چون ذهنم به موسیقی توجه بیشتری می‌کرد تا به نوشته ام. حالا برعکس بود: تنها با آهنگ بولروها می‌توانستم بنویسم. زندگی‌ام پر از او شد. ستون هایی که در آن دو هفته نوشتم الگوهایی از لحاظ فنی برای نامه‌های عاشقانه بود. سردبیر، که از آتشفشان پاسخ‌ها به ستوه آمده بود، از من خواست عشق را ملایم‌تر کنم و در عین حال به دنبال راهی بودیم تا این همه شکست‌خورده عشق را تسکین دهیم.
نبود آرامش دقت روزهایم را از من گرفت. ساعت پنج بیدار می‌شدم ولی در اتاق تاریک می‌ماندم و دلگادینا را در زندگی غیرحقیقی اش تصور می‌کردم که داشت برادرها و خواهرانش را بیدار می کرد، لباس مدرسه شان را می پوشاند، اگر غذایی بود به آن‌ها صبحانه می داد، و با دوچرخه شهر را می پیمود تا محکومیت دکمه بافی اش را بگذراند. با تعجب از خودم پرسیدم: یک زن وقتی دارد دکمه می‌بافد به چه چیزی فکر می کند؟ آیا او دنبال روسا کابارکاس می‌گشت تا از من اطلاع بیابد؟ تا یک هفته روپوش مکانیکی ام را شب یا روز در نیاوردم، حمام نرفتم، اصلاح نکردم، و مسواک نزدم، چرا که عشق، بسیار دیرهنگام به من آموخته بود که آدم خودش را برای کسی آراسته می کند،  برای کسی لباس می پوشد و عِطر می زند، و من هرگز کسی را نداشتم که برایش چنین کنم. دامایانا وقتی ساعت ده صبح مرا روی ننو لخت یافت فکر کرد بیمار هستم. با چشمانی پر از ولع به او نگاه کردم و دعوتش کردم برهنه با هم غلت بزنیم. با تحقیر خاصی گفت: «فکرشو کردی اگه بگم آره میخوای چیکار کنی؟»
به این ترتیب متوجه شدم که چگونه رنج هایم مرا فاسد کرده بود. خودم را در درد نوجوانی ام نمی شناختم. بیرون نمی رفتم، تا از تلفن دور نشوم. بدون اینکه گوشی را بردارم می نوشتم، و در اولین زنگ می پریدم که گوشی را جواب دهم، به این خیال که شاید روسا کابارکاس باشد. مدام کارهایم را قطع می‌کردم تا با او تماس بگیرم، و این را چندین روز تکرار کردم تا اینکه فهمیدم تلفن هیچ احساسی ندارد.
یک بعد از ظهر بارانی هنگامی که به خانه بازگشتم گربه را جمع شده روی پله های جلویی یافتم. کثیف و درب و داغان و آن‌قدر آرام بود که دلم سوخت. دفترچه راهنما می‌گفت که مریض است، و من قوانین آن را دنبال کردم تا حالش را بهتر کنم. بعد، ناگهان یک روز که چرت بعد از ظهرم را می زدم، این فکر بیدارم کرد که گربه می‌تواند مرا به خانه دلگادینا ببرد. آن را در یک کیسه خرید به مغازه روسا کابارکاس بردم، که هنوز پلمپ بود و هیچ علامتی از زندگی در آن وجود نداشت، ولی گربه آنقدر داخل کیسه چرخید که توانست فرار کند، از روی دیوار باغ پرید، و بین درخت‌ها ناپدید گشت. با مشت در را کوبیدم، و یک صدای نظامی بدون اینکه در را باز کند گفت: کیه اونجا؟ برای اینکه کم نیاورم گفتم، یه دوست. دارم دنبال صاحبخونه می گردم. صدا گفت: صاحبخونه ای وجود نداره. اصرار کردم، حداقل درو باز کن گربه مو بگیرم. گفت: گربه‌ای وجود نداره؟ پرسیدم: تو کی هستی؟ صدا گفت: هیش کی.
من همیشه اینطور فهمیده بودم که مردن از عشق صرفاً یک گواهینامه شاعری بود. آن روز عصر، وقتی بدون گربه و بدون او به خانه برگشتم، ثابت کردم که این نه تنها ممکن است بلکه خودم، پیرمردی بی کس، داشتم از عشق می مردم. ولی این را نیز متوجه شدم که برعکس این قضیه هم درست است: حاضر نبودم لذت رنجم را با هیچ چیز در دنیا عوض کنم. من بیش از پانزده سال را در تلاش برای ترجمه اشعار لئوپاردی3 گذرانده بودم، و تنها آن عصر بود که حس عمیقی از آن‌ها داشتم: افسوس، اگر عشق این است، چقدر رنج‌آور است.
رفتن من به دفتر روزنامه با یک روپوش و اصلاح نکرده شک‌هایی راجع به وضعیت ذهنی من برانگیخت. دفاتر بازسازی شده، با اطاقک های شیشه‌ای مجزا و نورگیر، شبیه یک زایشگاه به نظر می رسید. جو مصنوعی، ساکت و راحت، به درگوشی حرف زدن و راه رفتن روی نوک پنجه دعوت می کرد. در لابی، مثل نایب السلطنه های مرده، نقاشی های روغنی از سه نفر قرار داشت که کل عمرشان را ویرایشگر بودند و همین‌طور عکسهایی از بازدیدکنندگان برجسته. اتاق بزرگ اصلی زیر نگاه عکس غول پیکری از هیئت تحریریه جاری بود که بعد از ظهر روز تولدم گرفته بود. نتوانستم از مقایسه ذهنی با عکسی که در سی سالگی ام گرفته شده بود خودداری کنم، و دوباره با وحشت تصدیق کردم که آدم در عکس بیشتر و با شدت بیشتری پیر می‌شود تا در واقعیت. آن منشی که مرا در عصر روز تولدم بوسیده بود از من پرسید که آیا بیمار هستم. خوشحال بودم که در جواب حقیقت را به او گفتم و او باور نکرد: بیمار عشق. او گفت: چه بد که واسه من نیس! من تعارف را برگرداندم: خیلی مطمئن نباش.
گزارشگر قضایی از اطاقک خود بیرون آمد و فریاد زد که دو جسد دختر شناسایی نشده در سردخانه شهر هستند. وحشت زده پرسیدم: چه سنی؟ گفت، جوان. ممکنه پناهنده هایی از داخل شهر باشن که از دست قاتلای رژیم به اینجا فرار کرده باشن. نفس راحتی کشیدم. گفتم، اوضاع داره آروم آروم ما رو گرفتار میکنه، مثل یک لکه خون. گزارشگر حقوقی که حالا مقداری از من فاصله داشت، داد زد: «خون نه استاد، گُه.»
چند روز بعد اتفاق بدتری برایم افتاد، وقتی که یک دختر با سبدی به اندازه سبد گربه در دستش با سرعت از مقابل کتابفروشی جهان رد شد. او را دنبال کردم، در حالی که در آن سر و صدای ظهرهنگام با آرنج راهم را از میان جمعیت باز می کردم. او خیلی زیبا بود، و با چنان گام های بلند و روانی راهش را از بین مردم پیدا می‌کرد که به سختی می‌توانستم به او برسم. سرانجام از کنارش رد شدم تا به صورتش نگاه کنم. او با دست مرا کنار زد، بدون اینکه توقف یا معذرت خواهی کند. او کسی نبود که فکر کرده بودم ولی تکبرش طوری به من زخم زد که انگار خودش بود. آنوقت بود که فهمیدم نخواهم توانست دلگادینا را بیدار و لباس پوشیده بشناسم، و  او هم اگر مرا هرگز ندیده بود نمی‌توانست بشناسد. در حالی که تلاش می‌کردم به خودم این شجاعت را بدهم که ترانه هایی که مرا به یاد او می انداخت گوش ندهم یا نخوانم یا راجع به آن‌ها فکر نکنم،  در حرکتی دیوانه وار، دوازده جفت نیم چکمه بچگانه آبی و صورتی در طی سه روز بافتم.
حقیقت این بود که نمی‌توانستم روحم را کنترل کنم، و داشتم به خاطر ضعف خود در مقابل عشق از کهولت سن آگاه می شدم. من یک اثبات قوی‌تر از این را زمانی شاهد بودم که یک اتوبوس عمومی دختری دوچرخه سوار را در وسط بازار زیر گرفت. او با آمبولانس تازه برداشته شده بود، و شدت تراژدی را می‌شد در آهن قراضه ای که از دوچرخه در حوضی از خون روشن باقی‌مانده بود فهمید. ولی من به خاطر دوچرخه خرد شده آنقدر ناراحت نبودم که به خاطر برند، مدل، و رنگ آن ناراحت بودم. می بایست همان دوچرخه ای باشد که به دلگادینا داده بودم.
شاهدان حادثه اتفاق نظر داشتند که دوچرخه سوار صدمه دیده بسیار جوان، قد بلند، و لاغر، با موی فر کوتاه بوده است. من که جا خورده بودم، برای اولین تاکسی که رد می‌شد دست بلند کردم و به بیمارستان خیریه4 رفتم، که ساختمانی بود قدیمی با دیوارهای گلی شبیه زندانی که در ماسه بادی فرو رفته بود. نیم ساعت طول کشید به آنجا برسم و نیم ساعت دیگر طول کشید که از حیاط معطر به بوی درختان میوه شوم که آنجا زنی مضطرب راه مرا بست، به چشمانم نگاه کرد و گفت: «من کسی ام که دنبالش نیستی.»
تازه آن موقع بود که بیاد آوردم که آن مکان همان جایی است که بیماران غیرخشن از تیمارستان شهری در آن بدون محدودیت زندگی می کردند. به ناچار خود را به عنوان گزارشگر به مدیریت بیمارستان معرفی کردم و سپس یک پرستار مرا با خود به قسمت اورژانس برد. اطلاعات در دفتر پذیرش بود: روزالبا ریوس5، شانزده ساله، حرفه نامعلوم. تشخیص: ضربه مغزی. پیش‌بینی وضعیت: نامعلوم. از رئیس بخش پرسیدم آیا می‌توانم او را ببینم، در حالی که در قلبم خدا خدا می‌کردم بگوید نه، ولی مرا پیش او بردند، چون آن‌ها از این قضیه خوشحال بودند که ممکن است من بخواهم راجع به وضعیت فراموش شده بیمارستان بنویسم.
از یک بخش در هم ریخته گذشتیم که بوی شدید اسید فنیک از آن می آمد، و بیماران زیادی روی تخت ها چپانده شده بودند. در قسمت پشت، در یک اتاق تک تخته، روی یک برانکارد بچگانه، دختری قرار داشت که دنبالش بودیم. جمجمه اش باندپیچی شده بود، صورتش غیرقابل تشخیص، متورم، و کبود شده بود، ولی کافی بود من پایش را ببینم تا بفهمم او دلگادینا نیست. تنها آن وقت بود که با خودم فکر کردم:  اگر او بود چکار می کردم؟
در حالی که هنوز گرفتار تار عنکبوت های شب بودم، روز بعد این جرأت را پیدا کردم که به کارخانه پیراهن بروم که روسا کابارکاس گفته بود دختر در آنجا کار می کند، و از مالک خواستم کارخانه اش را به عنوان الگویی برای یک پروژه قاره ای سازمان ملل به ما نشان دهد.  او یک لبنانی گنده کم حرف بود که درهای سلطنت خود را به امید واهی تبدیل شدن به الگویی برای جهان باز می کرد.
سیصد دختر با بلوزهای سفید با صلیب های چهارشنبه خاکستر بر پیشانی هایشان در حال دکمه دوزی در آن سالن بزرگ و روشن بودند. وقتی ما را دیدند راست ایستادند، مانند دختربچه های مدرسه ای، در حالی که مدیر را که کمک‌های خود به هنر کهن وصل کردن دکمه را توضیح می‌داد از گوشه چشم تماشا می‌کردند. من به چهره هر کدام از آن‌ها دقیق شدم، در حالی که وحشت زده بودم که دلگادینا را با لباس و بیدار خواهم یافت. اما این یکی از آن‌ها بود که مرا با نگاه ترسناکی از روی تحسین بیرحمانه کشف کرد: «به من بگو، آقا، شما همون کسی نیستی که نامه‌های عاشقانه توی روزنامه مینویسه؟»
هرگز فکرش را نکرده بودم که یک دختر خفته بتواند آنقدر در من ویرانی ایجاد کند. بدون خداحافظی از کارخانه فرار کردم بدون اینکه حتی از خودم بپرسم آیا یکی از آن باکره های در برزخ بالاخره کسی بود که من دنبالش بودم یا نه. وقتی قدم بیرون گذاشتم تنها احساسی که در زندگی برایم باقی‌مانده بود اشتیاق به گریه کردن بود.
روسا کابارکاس بعد از یک ماه زنگ زد و توضیحی خارق‌العاده داد: بعد از کشته شدن بانکدار، او کار درستی کرده بود و مدتی در کارتگا د ایندیاز6 استراحت کرده بود. من البته حرفش را باور نکردم، ولی خوش شانسی اش را به او تبریک گفتم و اجازه دادم او راجع به دروغش توضیح دهد تا سپس سؤالی را بپرسم که داشت در قلبم می جوشید: «چه خبر از دختره؟»
روسا کابارکاس سکوتی طولانی کرد. بالاخره گفت، اونجاست، ولی لحن صدایش گریزان شد: مجبوری یه مدت صبری کنی. چقدر؟ نمیدونم، بهت اطلاع می دم. احساس کردم می‌خواهد خداحافظی کند، ناگهان حرفش را قطع کردم: صبر کن، تو باید یکم توضیح بدی. گفت، توضیحی وجود نداره، و نتیجه‌گیری کرد: مواظب باش، ممکنه به خودت صدمه بزنی و، مهمتر از همه اینکه، ممکنه به اون صدمه بزنی. من در حالی نبودم که حوصله آن طور ناز کردن را داشته باشم. در آخرین فرصت التماس کردم که به حقیقت نزدیک شوم. گفتم، هرچی باشه، ما همدستیم. او سر حرف دیگری را باز نکرد. گفت، آروم باش، دختر حالش خوبه و منتظر توئه که باهاش تماس بگیری، ولی در حال حاضر نمیشه کاری کرد و من دیگه چیزی نمی گم. خداحافظ.
تلفن در دست ماندم، در حالی که نمی‌دانستم چکار کنم، چون به اندازه کافی از او شناخت داشتم که بدانم نمی‌توانم مطلب دیگری از او بگیرم مگر اینکه خودش بخواهد آن را در اختیارم بگذارد. چند ساعت بعد عصر هنگام مخفیانه به خانه‌اش رفتم، در حالی که بیشتر به شانس امید بسته بودم تا به منطق، و دیدم بسته است و پلمپ اداره بهداشت هنوز روی آن است. فکر کردم روسا کابارکاس از جای دیگری زنگ زده است، شاید از شهری دیگر، و فکر کردن به همین وجودم را پر از دلهره کرد. اما ساعت شش آن روز عصر، وقتی که انتظارش را نداشتم، او رمز عبور مرا بر روی تلفن تلفظ کرد: «خیلی خوب، وقتشه.»
ساعت ده آن شب، لرزان و در حالی که دندان بر لبها می فشردم تا جلوی گریه کردن را بگیرم، رسیدم با جعبه هایی در دست از شکلات سویسی، نان بادامی، و آب نبات و سبدی از رُزهای آتشی برای پوشاندن تخت. درب نیمه باز بود، چراغ ها روشن بود، و سوناتای اول براهمز7 برای ویولن و پیانو که با نصف ولوم از رادیو در حال پخش بود در فضا رقیق می شد. در تخت، دلگادینا آنقدر بشاش و متفاوت به نظر می‌رسید که به سختی توانستم او را بشناسم.
او بزرگ شده بود، ولی می‌شد این را نه در قامت او بلکه در بلوغ شدیدی دید که او را دو یا سه سال بزرگ تر، و برهنه تر از همیشه نشان می داد. چانه های بلند او، پوستش که با خورشید دریاهای سرسخت برنزه شده بود، لب‌های ظریفش، و موهای کوتاه فرفری اش چهره او را پر از شکوه دوجنسیتی آپولوی پراکسیتلز می کرد. ولی جای هیچ ابهامی باقی نبود، چون سینه هایش آنقدر بزرگ شده بود که در دستم جا نمی شد، رشد رانهایش تکمیل شده بود، و استخوان هایش محکم تر و هماهنگ تر شده بود. من از این دستاوردهای طبیعت ذوق‌زده شدم ولی از تزویر جا خوردم: پلک‌های مصنوعی، لاک صدفی بر ناخن های دست و پایش، و عطری ارزان‌قیمت که هیچ ربطی به عشق نداشت. با این حال، آنچه باعث شد از کوره در بروم زیورآلات گرانقیمتی بود که بر خود آویخته بود: گوشواره های طلا با خوشه های زمرد، گردنبندی از مرواریدهای طبیعی، یک دستبند طلا با الماس های درخشان، و حلقه هایی با سنگ‌های اصل بر هر انگشتش. بر روی صندلی، لباس شب پولکی و قلابدوزی شده، و دمپایی اطلس او قرار داشت. سرگیجه ای عجیب از اعماق وجودم بلند شد.
داد زدم، «جنده!»
چون شیطان فکر فاسدی به گوشم زمزمه کرد. و آن این بود: در شب جنایت، روسا کابارکاس نمی‌توانسته فرصت و خونسردی لازم را داشته باشد تا دختر را خبر کند، و پلیس او را که یک بچه بدون عذر بود، تک و تنها، در اتاق پیدا می کند. هیچ‌کس مثل روسا کابارکاس در موقعیتی مانند آن نبود: او بکارت دختر را به یکی از مشتریان کله‌گنده فروخت به ازای اینکه دستش از جنایت پاک شود. البته، اولین کار این بود که مخفی شود تا اینکه آب‌ها از آسیاب بیفتد. چه جالب! یه ماه عسل واسه سه نفر، دو نفر تو تخت خواب، و روسا کابارکاس رو یه تراس لوکس از مصونیت شادش لذت می بره. خشم احمقانه مرا کور کرده بود، شروع کردم به کوبیدن همه چیز به دیوار اتاق: لامپ ها، رادیو، پنکه، آینه ها، پارچ ها، لیوان ها. این کار را بدون عجله و همین‌طور بدون وقفه انجام دادم، با خرد شدن‌های عظیم و یک مستی منظم که زندگی‌ام را نجات داد. در ابتدای انفجار صدا دختر تکان خورد ولی به من نگاه نکرد؛ در عوض، برگشت و سر جایش باقی ماند، به طور متناوب خود را جمع می‌کرد، تا اینکه شکستن ها تمام شد. صدای مرغ های داخل حیاط و سگ‌های آخر شب هم به همهمه می افزود. با روشنی کور کننده خشم، سر آخر فکری به نظرم آمد که خانه را آتش بزنم، که در این هنگام قیافه خونسرد روسا کابارکاس با لباس خواب از پشت در ظاهر شد. او چیزی نگفت. با نگاه آماری از فاجعه گرفت و دید که دختر مثل حلزون جمع شده، و سرش را بین بازوهایش قایم کرده بود: وحشت زده ولی دست نخورده.
روسا کابارکاس داد زد: «خدای من! چی که من تو راه عشقی مثل این نمیدادم!»
با نگاهی ترحم آمیز سر تا پای مرا نگاه کرد و گفت: بیا بریم. به دنبالش به خانه رفتم، در سکوت برایم لیوانی آب ریخت، اشاره کرد که روبرویش بنشینم، و آماده شد که اعتراف مرا بشنود. گفت، خیلی خوب، حالا مثل یه آدم بزرگ رفتار کن و بگو چی شده.
چیزی را که حقیقت وحی شده خودم می پنداشتم به او گفتم. روسا کابارکاس بدون تعجب به آرامی به من گوش داد و سر آخر خوشحال به نظر می رسید. گفت، چه شگفت آور. همیشه فکر می‌کردم حسادت بیشتر از حقیقت می دونه. بعد، بدون تامل حقیقت را به من گفت. گفت که در‌واقع در سردرگمی شب جنایت او فراموش کرده بود که دختر در اتاق خوابیده است. یکی از مشتریان، که وکیل مَرد مُرده نیز بود سخاوتمندانه مزایا و رشوه هایی بین آن‌ها پخش کرده و از روسا کابارکاس دعوت کرده بود در هتلی ساکت در کارتگا د ایندیاز بماند تا اینکه آب‌ها از آسیاب بیفتد. روسا کابارکاس گفت، باور کن تو همه این مدت یه لحظه تو و دختره رو فراموش نکردم. من پریروز برگشتم و اولین کاری که انجام دادم این بود که به تو زنگ بزنم، ولی کسی گوشیو برنداشت. تازه، دختره هم تازه رسیده، و تو چنان وضعیت بدی بود که من واست بردمش حموم، لباس پوشوندم بهش، و واست فرستادمش آرایشگاه، و بهشون گفتم مث ملکه واست خوشگل درستش کنن. دیدی که چه شکلی بود: محشر. لباسای تجملاتی ش؟ یکی از لباسایی که به فقیرترین دخترا قرض می دم تا باهاش پیش مشتری هاشون برقصن. جواهرات؟ اونا مال منن: کافیه یه دست بهشون بزنی تا بفهمی الماس ها شیشه ن و فلزهای گرونش حلبی. او سپس نتیجه‌گیری کرد، پس این وقت تلف کردنو تمومش کن: برو بیدارش کن، ازش معذرت خواهی کن، و یه بار واسه همیشه کارش رو بساز. هیچ‌کس به اندازه شما دو نفر لایق خوشبختی نیست.
من تلاشی فوق-بشری کردم که حرفش را باور کنم، ولی عشق قوی‌تر از دلیل بود.  با درد شعله های زنده‌ای که در درونم زبانه می‌کشید داد زدم، جنده ها! این چیزیه که شما هستین: هرزه های کثافت!  دیگه نمیخوام هیچی راجع به تو یا هر جنده دیگه ای تو این دنیا، و بیشتر از همه راجع به اون بشنوم. از در اشاره کردم: واسه همیشه خداحافظ. روسا کابارکاس به حرفم شک نکرد.
او در حالی که تأسف می‌خورد گفت، «برو خدا به همرات.» بعد به زندگی حقیقی اش بازگشت، «درهر صورت یه صورتحساب میفرستم برات واسه خرابکاری هایی که تو اتاق به بار آوردی..»

