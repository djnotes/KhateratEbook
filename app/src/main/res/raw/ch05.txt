فصل 5
وقتی داشتم «15 مارس»1 را می‌خواندم، به جمله‌ای شوم برخوردم که نویسنده به ژولیوس سزار نسبت می دهد: «در نهایت  امکان ندارد کسی نشوی که دیگران فکر می‌کنند هستی.» نتوانستم منشأ واقعی آن را در نوشته خود ژولیوس سزار یا در آثار زندگی نامه نویسان او، از سوتونیوس2 گرفته تا کارکوپینوس3، پیدا کنم، اما ارزش دانستن را داشت. تقدیرنگری آن، که به مسیر زندگی‌ام در ماه های بعد انطباق داشت، به من اراده ای داد که لازم داشتم تا نه تنها این خاطرات را بنویسم بلکه آن‌ها را بدون خجالت، با عشق دلگادینا، آغاز کنم.
یک لحظه هم آرام نگرفتم، تقریباً چیزی نخوردم، و آنقدر وزن کم کردم که شلوارم دور کمرم شل شد. گهگاه استخوان‌هایم درد می‌کرد، خلقم بی علت تغییر می کرد، شب هایم را در وضعیتی خیره می گذراندم که به من امکان مطالعه یا گوش دادن به موسیقی را نمی داد، و روزهایم را در خواب آلودگی بهت زده ای تلف می‌کردم که به خواب منجر نمی شد.
بالاخره از پشت ابر در آمد. در اتوبوس شلوغ لوما فرسکا4، زنی که کنار من نشسته بود، بدون اینکه متوجه شوم بلند شد و در گوشم زمزمه کرد: هنوز هم می کنی؟ او کاسیلدا آرمنتا5 بود، یک معشوقه پولی پیر که از زمانی که نوجوان مغروری بود با من به عنوان یک مشتری پرکار تا کرده بود. وقتی بازنشست شد، و پریشان و بی پول بود، با یک سبزی کار چینی ازدواج کرد که به او نام و حمایت خودش و شاید کمی هم عشق داد. در سن هفتاد و سه، او وزن همیشگی اش را داشت، هنوز زیبا بود، شخصیتی قوی داشت، و لحن دست نخورده و نترس حرفه‌ای اش را داشت.
او مرا به خانه‌اش برد، که در یک مزرعه از کارگران چینی بر روی تپه ای کنار بزرگراه منتهی به اقیانوس قرار داشت. ما روی نیمکت های ساحلی در تراس سایه دار نشستیم، که دور آن سرخس ها و شاخ و برگ‌های السترومریا، و قفس پرندگان آویزان از لبه سقف قرار داشت. در کنار تپه می‌شد کشاورزان چینی را با کلاه‌های مخروطی شکل در حال کاشتن سبزی در زیر آفتاب سوزان دید، و همین‌طور آب‌های خاکستری بوکاز د سنیزا6 را با دو آب بند سنگی که رودخانه را به دریای واقع در فاصله چند فرسخی هدایت می کرد. همین‌طور که حرف می‌زدیم دیدیم که یک اقیانوس پیمای سفید وارد دهانه شد، و در سکوت آن را دنبال کردیم تا اینکه بوق آن را که شبیه نعره گاوی غمگین بود در مدخل رودخانه شنیدیم. او آهی کشید. یه چیزی رو می دونی؟ تو بیش از نیم قرن، این اولین باره که تو واسه همبستری با من نیومدی. گفتم، ما دیگه آدمای اون موقع نیستیم. او بدون اینکه حرف مرا بشنود ادامه داد: هر وقت اونا یه چیزی راجع به تو توی رادیو میگن، تو رو به خاطر عشقی که مردم نسبت بهت دارن تشویق می کنن، تو رو استاد عشق میخونن، فقط تصور کن، با خودم فکر می‌کنم هیچ‌کس جذابیت ها و دیوونگی های تو رو بهتر از من نمیدونست. جدی میگم، هیچ‌کس نمیتونست با تو بهتر تا کنه.
دیگر نمیتوانستم تحمل کنم. او این را حس کرد، چشمان خیس اشک مرا دید، و فکر کنم همان موقع فهمید که من دیگر آن مردی نبودم که قبلاً بوده ام، و من با جرأتی که هرگز در خود سراغ نداشتم نگاهش را تحمل کردم. گفتم، حقیقت اینه که من دارم پیر میشم. او با آهی گفت، ما الان هم پیر هستیم. مسأله اینجاس که تو از داخل حسش نمی کنی، ولی از بیرون همه می تونن ببیننش.
نمی‌شد سفره دلم را برایش باز نکنم، بنابراین کل داستان را که در درونم در حال سوختن بود از اولین زنگ به روسا کابارکاس در شب نودمین سالگرد تولدم تا شب غمناکی که اتاق را به هم ریختم و دیگر باز نگشتم، برای او تعریف کردم. وقتی داشتم خودم را سبک می‌کردم او طوری به من گوش می‌داد که انگار خودش داخل آن زندگی می کند، بدون عجله راجع به آن تأمل کرد، و در آخر لبخند زد.
گفت، «هر کاری می خوای بکن ولی اون بچه رو از دست نده، هیچ بدشانسی بدتر از این وجود نداره که تو تنهایی بمیری.»
با یک قطار اسباب‌بازی کوچک به کندی اسب به پورتو کلمبیا7 رفتیم. ناهار را روبروی سکوی چوبی کرم خورده‌ای که قبل از لاروب بوکاز د سنیزا همه از آنجا وارد کشور می‌شدند خوردیم. زیر یک سقف نخلی نشستیم که در آن پیشخدمتهای زن سیاه بزرگ ماهی قرمز8 با شیر نارگیل و تکه‌های موز سبز سرو می کردند. در بیحالی ساعت دو چُرتی زدیم و به صحبت ادامه دادیم تا اینکه خورشید پر حرارت در اقیانوس غرق شد. حقیقت برایم شگفت انگیز به نظر می رسید. او با تمسخر گفت، ببین آخر و عاقبتمون رو. ولی او جدی بود: امروز عقب رو نگاه می کنم، صفی از هزاران مرد رو می‌بینم که با من خوابیدن و من حاضرم جونم رو می‌دادم تا حتی با بدترین اونا می موندم. خدا رو شکر به‌موقع مرد چینی مو پیدا کردم. انگار که با انگشت کوچیکت ازدواج کردی، ولی عوضش اون همش مال منه.
به چشمانم نگاه کرد، واکنشم به چیزهایی که گفته بود را پیمانه کرد، و گفت: پس میری و اون موجود بیچاره رو همین الان پیداش می‌کنی حتی اگه چیزی که حسادتت بهت میگه درست باشه، هرچی که هست، هیچ‌کس نمیتونه رقص هایی که تو قبلاً انجام دادی رو بگیره. فقط یه چیز، دیگه پدربزرگ رومانتیک نشو. بیدارش کن، با اون کیر خر که شیطان به خاطر ترسویی و خسیسیت بهت جایزه داده حسابی بکنش. او سپس نتیجه گرفت، جدی میگم از ته قلبم میگم: نذار بمیری و شگفتی گاییدن با عشق رو نفهمیده باشی.
روز بعد وقتی داشتم شماره می‌گرفتم دستم می‌لرزید، چون به همان اندازه که از ملاقات دوباره دلگادینا ترس داشتم در شک بودم که روسا کابارکاس چه جوابی خواهد داد. ما بر سر صورتحساب غیرمنصفانه زیانی که به اتاقش وارد کرده بودم جر و بحثی جدی کرده بودیم. من مجبور شده بودم یکی از نقاشی های مورد علاقه مادرم که تصور می‌شد خیلی بیرزد ولی بعداً معلوم شد که یک دهم آنچه خیال می‌کردم هم در نیاورد. آن مبلغ را با بقیه پس اندازهایم جمع کردم و پول را با یک اولتیماتوم ناخوشایند برای روسا کابارکاس بردم: بگیرش یا ولش کن. این کار یک خودکشی بود، چون اگر او فقط یکی از رازهای مرا فروخته بود می‌توانست اعتبار خوب مرا نابود کند. او مقاومت نکرد ولی نقاشی هایی را که شب دعوایمان گرو گرفته بود نگه داشت. من در یک بازی بازنده واقعی بودم: من ماندم بدون دلگادینا، بدون روسا کابارکاس، و بدون آخرین پس اندازهایم. در هر صورت، به تلفن گوش دادم که اولین بار، دومین بار، و سومین بار زنگ زد، و در آخر او گفت: بله؟ نتوانستم حرفی بزنم. گوشی را گذاشتم. در ننو دراز کشیدم، و سعی کردم آرامش خود را با موسیقی زاهدانه ساتی9 باز به دست آورم، و آنقدر عرق کردم که پارچه خیس عرق شد. تا روز بعد جرأتش را نداشتم دوباره زنگ بزنم.
با صدایی محکم گفتم، «خیلی خوب زن. امروز وقتشه.»
روسا کابارکاس، البته، بالای همه چیز بود. آه، ادیب غمگین من، و سپس با روح شکست ناپذیرش آه کشید، دو ماه غیبت می زنه و اون وقت بر می گردی دنبال فکر و خیال. او به من گفت که دلگادینا را بیشتر  از یک ماه است ندیده است، و اینکه ظاهراً دخترک آنقدر از ترسش به خاطر خرابکاری من بهبودی یافته که حتی اشاره‌ای به آن نکرده یا از من نپرسیده است، و در یک شغل جدید، که بسیار راحت‌تر و پردرآمدتر از دکمه بافی است،  خیلی خوشحال است. موجی از آتش زنده درونم زبانه کشید. گفتم، حتماً داره جندگی میکنه. او بدون اینکه چشم بر هم بزند گفت: احمق نباش، اگر اینطور بود که اینجا بود. چه جایی براش از اینجا بهتر؟ سرعت منطقش شک‌های مرا بدتر ساخت: خوب از کجا بدونم اینجا نیست؟ جواب داد، اگه باشه، بهتره ندونی. اینطور نیست؟ یک‌ بار دیگر از او متنفر شدم. او غیرقابل نفوذ بود و قول داد که رد او را بگیرد. امید زیادی نبود، چون تلفن همسایه که از آنجا دختر به او زنگ میزد قطع شده بود و او نمی‌دانست دخترک کجا زندگی می کند. او گفت، مرگ نیست که چاره نداشته باشه، مهم نیست، یه ساعت دیگه بهت زنگ میزنم.
آن یک ساعت سه روز طول کشید، ولی او دختر را آماده و سالم پیدا کرد. من خجالت زده بازگشتم، و هر وجب از بدن او را به عنوان توبه، از دوازده آن شب تا خروس خوان سحر بوسیدم. یک عذرخواهی طولانی که به خودم قول دادم تا ابد تکرار خواهم کرد، و مثل شروع دوباره بود. اتاق خلوت شده بود، و استفاده نامناسب هرچیزی را که در آن قرار داده بودم از بین برده بود. روسا کابارکاس آن را همانطور رها کرده بود و گفت که باید هر چیزی به آن اضافه می کنم را از بدهی که هنوز به او داشتم کم کنم. ولی کفگیر من به ته دیگ خورده بود. حقوق بازنشستگی ام کم و بیش هزینه‌ها را پوشش می داد. معدود اقلام قابل فروش باقیمانده در خانه – به جز جواهرات مقدس مادرم – فاقد ارزش مالی بود، و هیچ چیزی به اندازه کافی قدیمی نبود که عتیقه به حساب بیاید. در زمان های بهتر، دولت پیشنهادی وسوسه انگیز به من کرده بود تا یک جا کتاب‌های کلاسیک یونانی، لاتین، و اسپانیایی را برای کتابخانه دولتی بخرد، ولی من دلم نیامد آن‌ها را بفروشم. بعداً، با توجه به تغییرات سیاسی و بدتر شدن اوضاع جهان، هیچ‌کس در دولت نه به هنر فکر می‌کرد و نه به نوشتن. خسته از جستجوی راه حلی مناسب، جواهراتی را که دلگادینا به من بازگردانده بود در جیبم گذاشتم و رفتم تا آن‌ها را در کوچه‌ای نحس که به بازار عمومی ختم می‌شد گرو بگذارم. با ظاهر یک ادیب سردرگم در آن جهنم دره پر از میخانه های کثیف، فروشگاه های کتاب دست دوم، و مغازه های امانت فروشی این طرف و آن طرف رفتم، ولی وقار فلورینا د دیوس جلویم را گرفت: جرأتش را نداشتم. آن وقت تصمیم گرفتم آن‌ها را با سربلندی در قدیمی ترین و معتبرترین فروشگاه جواهرات بفروشم.
فروشنده هنگامی که داشت جواهرات را با ذره‌بین چشمی اش بررسی می‌کرد چند سؤال از من پرسید. او رفتار و استیل یک پزشک را داشت. توضیح دادم که جواهرات از مادرم به ارث رسیده است. او هر کدام از توضیحات مرا با یک اوهوم تأیید می کرد، و در آخر ذره‌بین چشمی را برداشت.
گفت: «متأسفم، ولی اینا ته بطری ان.»
تعجب مرا که دید، با دلسوزی محترمانه ای توضیح داد: «درست همون طور که طلا طلاست و پلاتین پلاتین.» به جیبم دست زدم تا مطمئن شوم که رسیدهای خرید را همراه آورده ام، و بدون کج خلقی گفتم: «خوب، اونا تو همین مغازه بزرگ بیش از یک‌صد سال پیش خریداری شدن.»
حرف او عوض نشد. گفت، معمولاً اتفاق می افته که در جواهرات موروثی ارزشمندترین سنگ‌ها در طی زمان غیب می شن، و توسط اعضای نااهل خانواده یا طلافروشای خلافکار تعویض می شن، و فقط وقتی کسی میخواد آن‌ها را بفروشد حقه آشکار میشه. گفت، ولی یه لحظه صبر کن، و جواهرات راه برداشت و از یک در پشتی به داخل رفت. بعد از لحظه‌ای بازگشت، و بدون هیچ توضیحی اشاره کرد که بنشینم، و به کارش ادامه داد.
من به مغازه دقت کردم. چند بار با مادرم به آنجا رفته بودم، و جمله‌ای مکرر در خاطرم بود: «به بابات نگو.» ناگهان فکری به نظرم آمد که مرا مضطرب ساخت: آیا امکان داشت که روسا کابارکاس و دلگادینا، با موافقت دوطرفه، سنگ‌های اصل را فروخته و جواهرات را با سنگ‌های جعلی به من بازگردانده باشند؟
داشتم در شک می سوختم که ناگهان یک منشی از من خواست دنبالش از همان در پشتی به داخل دفتری کوچک با قفسه های بلند پر از کتاب‌های ضخیم بروم. یک غول بیابانی عظیم الجسه پشت میزی در آن طرف دفتر بلند شد با من دست داد، و با حرارت یک دوست قدیمی مرا مورد خطاب قرار داد. به عنوان احوال پرسی گفت که ما دبیرستان همکلاس بوده ایم. به خاطر آوردن او آسان بود: او بهترین بازیکن فوتبال در مدرسه و قهرمان اولین فاحشه خانه‌های ما بود. زمانی ارتباط با او را از دست داده بودم، و ظاهراً آنقدر به نظرش پیر و فرتوت به نظر می‌رسیدم که او مرا با یکی از همکلاسی های زمان بچگی اش اشتباه گرفت.
روی صفحه شیشه‌ای روی میز یکی از دفترهای قطور آرشیو باز شده بود که حاوی خاطره جواهرات مادرم بود. یک حساب دقیق، به همراه تاریخ و جزئیات اینکه او چگونه شخصاً سنگ‌های دو نسل از کارگامانتوز10 زیبا و ارزشمند را تعویض کرده بود، و سنگ‌های اصل را به همین فروشگاه فروخته بود. این اتفاق زمانی افتاده بود که پدر مالک کنونی در جلوی طلافروشی بوده است و او و من در مدرسه بودیم. ولی او به من اطمینان داد: این حقه‌های کوچیک در زمان های سخت بین خانواده‌های بزرگ برای حل فوریت های مالی بدون فدا کردن آبرو کاری رایج بوده. در مواجهه با حقیقت تلخ، ترجیح دادم آن‌ها را به عنوان یادگاری از یک فلورینا د دیوس دیگر که نشناخته بودم نگه دارم.
در اوایل ژوئیه فاصله واقعی‌ام از مرگ را حس کردم. قلبم ضربان ها را جا می انداخت و کم کم همه چیز اطراف خود را به صورت نشانه‌هایی بی تردید از پایان می‌دیدم و حس می کردم. روشن ترین نشانه در یک کنسرت هنرهای زیبا11 اتفاق افتاد. تهویه هوا خراب شده بود و نخبه هنر و کلام داشت در یک بن ماری12 در سالن شلوغ می پخت، ولی جادوی موسیقی یک جو سماوی ایجاد کرد. در پایان، با قطعه الگرتو پوکو موسو13، با این الهام سراسیمه کننده شکه شدم که دارم به آخرین کنسرتی گوش می‌دهم که سرنوشت قبل از مرگ نصیبم ساخته است. احساس اندوه یا ترس نکردم بلکه این حس فشار آور به من دست داد که به اندازه کافی زندگی کرده‌ام که آن را تجربه کنم.
وقتی در پایان، خیس عرق، توانستم راه خود را از میان آغوش ها و عکس‌ها باز کنم، در کمال شگفتی به زیمنا اورتیز14 برخوردم، که مثل یک الهه صدساله روی ویلچر بود. صِرف حضور او سنگینی خود را به مانند یک گناه کبیره بر وجودم انداخت. او بلوزی از ابریشم به رنگ عاج به صافی پوستش، یک رشته سه حلقه ای از مرواریدهای حقیقی، موی به رنگ صدف آرایش شده به سبک دهه 1920، با پر مرغ دریایی بر روی گونه اش، و چشمان زرد بزرگی داشت که با سایه طبیعی گردی های تیره روشن شده بود. همه چیزش مغایر با این شایعه بود که ذهنش با یک فرسایش غیرقابل جبران حافظه‌اش دارد فراموشی می گیرد. متحیر و مقابل او بدون هیچ ابتکار عملی، بر بخار آتشینی که از صورتم بر می‌خواست غلبه کردم و به آرامی با تعظیمی ورسیلی15 با او احوالپرسی کردم. او همانند یک ملکه لبخند زد و دست مرا گرفت. آنگاه متوجه شدم که این نیز یکی از خونخواهی های سرنوشت است، و من فرصت را از دست ندادم تا خاری را که به مدت طولانی مرا عذاب داده بود بیرون بکشم. گفتم، سالها منتظر این این لحظه بودم. او ظاهراً متوجه نشد. گفت، جدی نمی گی! حالا تو کی هستی؟ من هرگز ندانستم آیا واقعاً او فراموش کرده بود یا اینکه این انتقام نهایی زندگی‌اش بود.
قطعیت فانی بودن، از سوی دیگر، اندکی پیش از پنجاهمین زادروزم مرا متعجب کرده بود، یک شب در موقعیت مشابهی، شبی در کارناوال که با یک زنی زیبا که هرگز چهره اش را ندیدم رقص تانگو انجام دادم، او به اندازه چهل پوند از من سنگین‌تر و به اندازه یک فوت از من قدبلندتر بود، با این حال خود را مانند پری در باد رها کرده بود. آنقدر نزدیک می رقصیدیم که می‌توانستم خونی را که در رگهایش می چرخید حس کنم، و من با لذت بودن در نزدیکی نفس‌های او، بوی آمونیاکی اش، سینه‌های بزرگش، بی حس می شدم، که برای اولین بار با غرش مرگ به خود لرزیدم و نزدیک بود که زمین بخورم. چیزی مثل یک الهام کشنده در گوشم طنین انداخت: مهم نیست چه کار کنی، امسال یا صد سال دیگر، برای همیشه خواهی مرد. او با وحشت خود را عقب کشید: موضوع چیه؟ گفتم، هیچی، و در حالی که سعی می‌کردم قلبم را کنترل کنم گفتم: «دارم به خاطر تو میلرزم.»
از آن لحظه به بعد شروع کردم به اندازه گرفتن عمرم نه به سال بلکه با دهه. دهه بعد از پنجاه سالگی ام تعیین کننده بود زیرا آگاه شدم که تقریباً همه از من جوانتر هستند. دهه بعد از شست سالگی ام سخت ترین دوران بود چون گمان می‌کردم که دیگر برای اشتباه کردن وقت ندارم. دهه بعد از هفتادسالگی ام ترس آور بود به خاطر این احتمال قطعی که ممکن است این دهه آخر باشد. با این حال، وقتی در اولین صبح دهه نود عمرم خود را در بالین خوش دلگادینا زنده یافتم، با این فکر خوشایند مبهوت شدم که زندگی چیزی نیست که مثل رود همیشه در حال تغییر هراکلیتوس16 می‌گذرد بلکه فرصتی منحصربفرد است برای برگرداندن اجاق و کباب شدن برای نود سال دیگر.
من به مردی با اشک های سست تبدیل شدم. هر احساسی که مرتبط با دلسوزی بود بغضی در گلویم پر می‌کرد که همیشه نمی‌توانستم آن را کنترل کنم، و به انکار لذت یکتای تماشا کردن دلگادینا در حال خواب فکر می کردم، که بیشتر به خاطر اندوه تصور کردن او بدون من برای بقیه زندگی‌اش بود تا به خاطر عدم قطعیت مرگم. در یکی از آن روزهای غیرقطعی، خود را به شکل اتفاقی در همان کال د لوس نوتاریوس17 بسیار قدیمی یافتم، و تعجب کردم که از هتل ارزان بسیار قدیمی که در آنجا کمی قبل از تولد دوازده سالگی ام به اجبار با هنرهای عشق بازی آشنا شده بودم جز خرده سنگ‌هایی باقی نمانده بود. آنجا عمارت کشتی سازان بوده است، مانند چند تای دیگر در شهر باشکوه بود، با ستون هایی از مرمر سفید و کتیبه هایی در اطراف یک حیاط داخلی و گنبد شیشه‌ای هفت رنگ که به زیبایی یک گلخانه می درخشید. به مدت بیش از یک قرن، در طبقه همکف با درب گوتیک رو به خیابان، دفاتر رسمی مستعمراتی واقع شده بود، جایی که در آن پدر من در طی یک عمر آرزوهای عالی کار کرد، رشد کرد، و نابود شد. کم کم خاندان های تاریخی طبقات بالا را رها کردند، و این طبقات به تدریج توسط گروهی از بانوان شب در شرایط ضیق اشغال شد که با مشتریانی که به مبلغ یک و نیم پزو در میخانه های بندر رودخانه مجاور گیر انداخته بودند تا صبح از پله ها بالا و پایین می رفتند.
من تقریباً دوازده ساله بودم، و هنوز شلوار کوتاه و چکمه های دبستان می پوشیدم، و هنگامی که پدرم در یکی از جلسات تمام نشدنی اش در حال بحث بود، نتوانستم جلوی خودم را بگیرم و برای دیدن طبقات بالا رفتم، و با منظره ای آسمانی روبرو شدم. زنانی که تن خود را به قیمت معامله تا صبح می فروختند بعد از ساعت یازده صبح، زمانی که حرارت شیشه لکه دار غیرقابل تحمل می‌شد، این طرف و آن طرف می‌رفتند، و مجبور بودند که زندگی خود را تأمین کنند در حالی که برهنه در داخل خانه راه می‌رفتند و ماجراهای شب را با صدای بلند تعریف می‌کردند. من وحشت زده شده بودم. تنها چیزی که می‌توانستم بدان فکر کنم این بود که از راهی که آمده‌ام بگریزم، که به ناگه یکی از آن زنان برهنه که گوشت سفتش بوی صابون دهات می‌داد مرا از پشت بغل کرد و در میان فریادها و تشویق ساکنین برهنه به اتاقک خود برد بدون اینکه من بتوانم او را ببینم. او مرا به پشت روی تخت خود انداخت، شلوارم را با حرکتی استادانه در آورد، و روی من نشست، ولی وحشت یخ زده ای که بدنم را خیس کرده بود مانع از این شد که من مانند یک مرد او را بپذیرم. آن شب، بی خواب در تخت خودم به خاطر شرم از آن حمله، اشتیاقم به دیدن دوباره او به من اجازه نداد بیش از یک ساعت بخوابم. ولی صبح روز بعد، در حالی که جغدهای شب خواب بودند، لرزان خود را به اتاقک او رسانده و او را بیدار کردم، در حالی که از عشقی می گریستم که دوامش فقط تا زمانی بود که توسط باد بیرحمانه دنیای واقعی ربوده شد. نام او کاستورینا18 بود و او ملکه آن خانه بود.
اتاقک های هتل یک پزو برای عشق‌های زودگذر هزینه داشتند، ولی افراد خیلی کمی از ما اطلاع داشتند که تا بیست و چهار ساعت هم همان هزینه را دارد. کاستورینا مرا با دنیای پست خود نیز آشنا کرد، که در آن زنها مشتریان فقیر را به صبحانه های باشکوه خود دعوت می کردند، به آن‌ها صابون خود را قرض می دادند، به دندان‌درد آن‌ها رسیدگی می کردند، و در موارد خیلی اورژانسی به آن‌ها عشق خیریه‌ای می دادند.
اما در بعد از ظهرهای ایام پیری ام دیگر کسی کاستورینای فنا ناپذیر را به خاطر نداشت، و معلوم نبود چند وقت است مرده است، او کسی بود که از گوشه‌های بدبختی اسکله های رودخانه به سریر مقدس مادام پیر پیش رفته بود، و وصله‌ای بر روی یک چشمش که در یک دعوای میخانه از دست داده بود داشت. آخرین همخوابه دائم او، یک سیاه پوست خوش شانس از کاماگی19 به نام یوناس برده گالی20، یکی از بزرگترین نوازندگان ترامپت در هاوانا بود، تا اینکه کل لبخندش را در یک تصادف حادثه بار قطار از دست داد.
وقتی از آن دیدار تلخ بازگشتم دردی در قلبم تیر کشید که تا سه روز نتوانستم با هیچ معجون خانگی از آن خلاصی یابم. دکتری که به عنوان یک بیمار اورژانسی نزدش رفتم عضو یک خانواده مجلل، و نوه دکتری بود که مرا در چهل و دو سالگی ام ویزیت کرده بود، و موضوعی که ترس مرا بر انگیخت این بود که او همان قیافه را داشت، تاسی زودرس، عینک یک نزدیک بین امیدوار، و اندوه تسلی ناپذیر او را به همان اندازه پیر می‌کرد که پدربزرگش در هفتاد سالگی بود. او با تمرکز یک زرگر معاینه دقیقی از کل بدنم به عمل آورد. به سینه‌ام گوش کرد و فشار خونم، رفلکس های زانویم، عمق چشمانم، و رنگ پلک‌های پایینم را چک کرد. در طی مکث ها، در حالی که داشتم بر روی تخت معاینه جابجا می شدم، او سؤالاتی آنقدر مبهم و سریع از من پرسید که تقریباً هیچ زمانی نداشتم به پاسخ آن‌ها فکر کنم. بعد از یک ساعت او با لبخندی خوشنود به من نگاه کرد. گفت، خوب، فکر نمیکنم کاری باشه که بتونم برات انجام بدم. منظورت چیه؟ اینکه وضعیت شما بهترین وضعیت تو سن شماس. گفتم، چقدر عجیب، پدربزرگ شما هم همین رو وقتی چهل و دو سالم بود بهم گفت، انگار که هیچ زمانی نگذشته. گفت، همیشه میتونی یکی رو پیدا کنی که بهت اینو بگه، چون تو همیشه تو یه سن هستی. در حالی که سعی می‌کردم او را به گفتن یک جمله ترسناک تحریک کنم، گفتم: «تنها چیز قطعی مرگه.» گفت، بله، وقتی حال آدم به اندازه تو خوب باشه، راحت نمیشه رفت اونجا. من واقعاً متأسفم که نمیتونم مجبورت کنم.
این‌ها خاطرات باشکوهی بودند، ولی در شب 29 آگوست وزن سنگین قرن را حس کردم که جلوی من خونسرد دراز کشیده بود، و من داشتم از راه پله خانه‌ام با پله های سربی بالا می رفتم. آنگاه مادرم فلورینا د دیوس را در تخت خودم دیدم، که تا زمان مرگ مادرم متعلق به او بود، و او به من همان توصیه را کرد که آخرین باری که او را دیدم، دو ساعت قبل از مردنش، به من کرده بود. در حالتی از انقلاب عاطفی، این را به عنوان آخرین اخطار دیدم، و به روسا کابارکاس زنگ زدم که همان شب دخترم را برایم بیاورد، چون می‌ترسیدم امیدم برای زنده ماندن تا آخرین نفس نودمین سال زندگی‌ام نقش بر آب شود. دوباره ساعت هشت به او زنگ زدم، و او بار دیگر تکرار کرد که امکان‌پذیر نیست. من با ترس فریاد زدم، باید بشه، به هر قیمت. او بدون گفتن خداحافظی گوشی را گذاشت، ولی پانزده دقیقه دیگر زنگ زد: «خیلی خوب، اون اینجاست.»
من بیست دقیقه پس از ده رسیدم و آخرین برگه های عمرم، با نقشه های من برای دخترک بعد از پایان ترسناکم، را به روسا کابارکاس دادم. او فکر کرد من به خاطر قضیه چاقوکشی تحت تأثیر قرار گرفته‌ام و با لحنی تمسخر آمیز گفت: اگه میخوای بمیری اینجا این کارو نکن، فقط تصورش رو بکن. ولی من به او گفتم: فکر کن من موندم زیر قطار پورتو کلمبیا، اون آهن قراضه بیچاره که نمیتونه هیچ‌کس رو بکشه.
آن شب، در حالی که آماده هر اتفاقی بودم، بر پشتم خوابیدم و منتظر آخرین درد در اولین لحظه تولد نود و یکمین سال خود شدم. زنگ های دوردست به گوشم رسید، عِطر روح دلگادینا به مشامم رسید که به پهلو خوابیده بود، فریادی در افق، ضجه های کسی که شاید یک قرن پیش در اتاق مرده بود را شنیدم. آنگاه با آخرین نفس خود چراغ را خاموش کردم، انگشتانم را در انگشتان او گره کردم تا بتوانم با دست او را هدایت کنم، و شروع به شمارش دوازده زنگ نیمه شب با دوازده اشک پایانی ام کردم تا اینکه خروس ها شروع به بانگ زدن کردند، و بعد از آن زنگ های افتخار نواخته شد، و جشن آتش بازی شادمانی جان سالم به در بردن از نودمین سال من به سلامت را جشن گرفت.
اولین حرف‌هایم برای روسا کابارکاس بود: خونه رو میخرم، همه چی، از جمله فروشگاه و باغ. او گفت: بیا یه شرط پیرانه ببندیم، و تو یه دفتر رسمی امضا کنیم: هر کی زنده مونده همه چیز اون یکی رو به ارث می بره. نه، چون اگه من بمیرم، همه چی باید مال اون بشه. روسا کابارکاس گفت: همون می شه دیگه، من مراقب دختره هستم و واسه ش همه چیز، هر چی مال تو و مال منه، رو باقی می میذارم؛ من کس دیگه ای تو دنیا ندارم. در ضمن، ما اتاق تو رو تعمیر می‌کنیم و سرویس ها و تهویه شو درست می‌کنیم و کتابا و موسیقی تو توش می ذاریم.
«به نظرت اون موافقت میکنه؟»
روسا کابارکاس آرام با خنده گفت: «آه ادیب غمگین من، عیبی نداره که تو پیر باشی ولی نه دیگه اینکه خنگ باشی. اون دختر حسابی عاشق توئه.»
به خیابان در آمدم، سرزنده، و برای اولین بار توانستم خودم را در افق دوردست اولین قرن زندگی‌ام بشناسم. خانه من، ساکت و مرتب در ساعت شش و پانزده دقیقه، آماده شد تا از رنگ‌های یک صبح شاد لذت ببرد. دامیانا داشت با صدای بلند در آشپزخانه آواز می خواند، و گربه از مرگ برگشته دم خود را دور قوزک پایم پیچ داد و همراه من به سمت میز تحریرم آمد. من داشتم کاغذهای شُل، مرکبدان، و پر غازم را مرتب می‌کردم که خورشید از میان درختان بادام در پارک بیرون آمد و  بسته پُستی رودخانه، که یک هفته به خاطر خشکسالی دیر کرده بود، با ورود به کانال در بندر بانگ زد. این سرانجام زندگی واقعی بود، با قلبی سالم و محکوم به مردن از عشق شاد در عذاب خوش هر روز بعد از صدمین تولدم.
«مه 2004»
پایان